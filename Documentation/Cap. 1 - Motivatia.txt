Un program de internship poate însemna atât un start de succes în carieră, o modalitate excelentă pentru a căpăta experiență practică, șansa de a cunoaște profesioniști din domeniu și de a interacționa cu oameni cu pasiuni comune. Dacă o parte dintre studenți se lansează în căutarea internshipului perfect încă din primele luni de facultate, alții așteaptă să găsească programul ideal sau să dobândească cunoștințele teoretice necesare.

Nu există programul de internship perfect, așa cum nu există job-ul perfect. Cerințele angajatorilor se schimbă constant, la fel și așteptările studenților sau proaspăt absolvenților. Cum poți, astfel, aprecia cât de valoros este un program de internship pentru tine – în special atunci când ai un număr mare de opțiuni și nu te-ai decis care este calea profesională pe care vrei să o urmezi? Ești tentat să clasifici programele de internship după un singur factor – plătite sau neplătite. Sunt, însă, o multitudine de criterii mai importante pentru un student sau proaspăt absolvent la început de carieră.

Tocmai acest lucru ne-a determinat să începem dezvoltarea unui instrument care să cumuleze toate aspectele alegerii unui program de internship sub o formă ușor de digerat pentru un student fără experiență, un instrument în care atât angajatorul să aibă posibilitatea de a adăuga oportunități pentru studenți (documentate corespunzător), cât și studentul să aibă posibilitatea de a oferi toate informațiile necesare procesului de selecție și să aplice pentru un astfel de proces.

În final, considerăm că am reușit să oferim un produs care poate să-i accelereze unui aspirant drumul în piața muncii prin ușurința utilizării și prin comprehensivitatea informațiilor puse la dispoziția ambelor părți.